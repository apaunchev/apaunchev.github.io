---
layout: post
title: Реализация
date: 2016-03-04 12:00:00
lastmod: 2016-03-04 12:00:00
---
Започнах да работя официално преди малко повече от шест месеца. Първата ми работа, първите колеги, първите предизвикателства, първите провали, първите кариерни съмнения. Страхотно е.

През това време успях да си потвърдя подозренията, че много млади хора са обезверени и смятат, че в България няма шансове за реализация без връзки. Също така изглежда, че има някаква всеобща заблуда и обърканост за това как точно се успява, било то тук или в чужбина.

В България има изключително много празни ниши, чакащи да бъдат запълнени. Ние сме в уникалната позиция да бъдем едновременно изостанала и напреднала държава, което позволява сами да избираме нещата, в които да бъдем добри. Виждаш, че някакъв тип бизнес липсва – създай го и го направи лидер на пазара. Нямаме нужда от иновации или да преоткриваме неща, които други народи са открили преди векове; просто трябва да видим какво правят те и да го имитираме. Много чужди фирми ни харесват, защото сме евтина работна ръка за тях – това е чудесна възможност да станем най-добрата аутсорсинг дестинация, в която всеки иска да инвестира.

Основната пречка пред реализацията, обаче, е че масово младите българи не наблягат достатъчно на личностното си развитие. Ако отидеш на запад, веднага осъзнаваш нуждата от това да знаеш езици, да имаш добри комуникативни умения, да умееш да си управляваш времето, да те бива с технологиите, да учиш бързо, и още куп неща, за които дори не подозираш. Но когато си тук, изглежда че тези неща нямат значение; сякаш тук българският е достатъчен, компютърните умения се свеждат до това да можеш да теглиш филми и да ползваш социални мрежи, а в работата просто трябва да бъдеш достатъчно добър, че да не те уволнят. Посредствеността и затвореното мислене е това, което ни убива, а не масовото емигриране.

Няма как да успееш, ако обвиняваш някой друг за неуспехите си. Успехът не зависи от местоположението, той е начин на мислене. Едно от най-трудните неща в съвременния свят е да убедиш някого да плаща за труда и времето ти. Не можеш да очакваш висока заплата, ако нямаш качествата, които отговарят на такава заплата. И не е нужно да си програмист или зъболекар, за да изкарваш добри пари в България. Нужно е да си добър – най-добрият – в това, което правиш, защото признананието (и високата заплата) идва за този, който се старае и работи усърдно.

От скромния си опит в чужбина разбрах, че едно от най-хубавите неща, които можеш да направиш за себе си е да смениш перспективата си – колкото по-рано, толкова по-добре. Затова ми се иска повече българи да отидат в чужбина и да поживеят известно време там. Стани един от тях, разбери за техните трудности. Не забравяй от къде идваш и остани скромен. Ще видиш, че не сме толкова различни, че и те са недоволни от същите неща, че всички се борим за едно и също щастие. Корупцията и безработицата ги има навсякъде, просто мащабите са различни. Силните и амбициозни хора се изправят срещу тези и много други неща независимо къде се намират, а не чакат някой друг да реши проблемите им. А проблеми за решаване има предостатъчно за всички.
